# A Pál utcai fiúk

A Pál utcai fiúk **Molnár Ferenc 1907**-ben megjelent ifjúsági regénye.

## A regény főszereplői

+ Nemecsek Ernő
+ Boka János
+ Geréb Dezső
+ Áts Feri

## Történet

Az 1889 márciusában Budapesten játszódó regény a Pál utcai fiúk és a vörösinges fiúk csapatának egymással szembeni hadakozását írja le, melyben középiskolások megvédik játszóterüket, a kis Nemecsek Ernő segítségével – aki életét áldozza a grundért –, egy másik csapattól, a „vörösingesek”-től. A grund megvédése után nem sokkal derül csak ki, hogy a játszóteret beépítik.

## I. rész: Nemecsek beszámolója az einstandról

1889 márciusában járunk egy iskolai osztályteremben délután háromnegyed egykor. A gyerekek már izegnek-mozognak, mert a tanóra egy óráig tart.

Megismerjük az osztály főbb tagjait, egyenlőre csak név szerint említve, akik a cselekmény folyamán fontosabb szerepet kapnak: Barabás, Geréb, Boka, Csónakos, Nemecsek, Csele.

Csónakos egy papírgalacsint gurít oda a padok között a földön Nemecseknek. Nemecsek felveszi a papírgombócot, aminek egyik oldalára az van írva, hogy „Add tovább Bokának”. Nemecsek nem olvassa el a papírlap másik oldalát, hanem továbbgurítja a galacsint Bokának, a címzettnek. A papír másik oldalán pedig ez áll:

> „Délután háromkor közgyűlés. Elnökválasztás a grundon. Kihirdetni.”

Egy órakor kicsengetnek, az órának vége, a gyerek kiszaladnak az iskola épületéből. A gimnázium mellett az egyik kapualjban egy olasz édességárus árulja portékáját. Itt alkudozik az egyik diák, Csele, törökmézre.

Alkudni azért kell, mert az olasz törökmézes ember felemelte az árait. Addig minden egy krajcár volt, most minden két krajcár lett. Ennek oka az, hogy a gimnázium tanárai nem nézik jó szemmel, hogy a gyerekek minden zsebpénzüket az olasznál költik el, ezért ki fogják tiltani a törökmézes embert az iskola mellől.

Az olasz tudja ezt, amíg nem küldik el onnan, addig is duplájára emeli az árakat. Ezért kénytelen Csele alkudni. Az alku nem jár sikerrel, hiába, az olasz nem enged a dupla árból.

Csele és Geréb szomorúan veszik tudomásul az áremelkedést, majd Bokával hármasban hazafelé indulnak, a Soroksári utcából befordulnak a Köztelek utcába, ahol várja őket két másik fiú, Csónakos és a kis szőke Nemecsek. Csónakos egy hatalmas füttyel köszönti az érkezőket.

Csónakos és Nemecsek azért vár a másik három fiúra, hogy elmeséljék nekik, hogy előző nap a múzeumkertben a Pásztor testvérek einstandot csináltak.

Kiderül, hogy előző nap délután Nemecsek, Weisz, Richter és Kolnay a múzeumkertben voltak golyózni.

Ekkor jelentek meg a Pásztor testvérek, akik nagyobbak és erősebbek is, mint a golyózó gyerekek. Nem szóltak semmit, csak álltak és vártak. Végül, amikor Nemecsek elgurította az utolsó golyót is, akkor a kisebbik Pásztor testvér kijelentette, hogy „Einstand!”, és elvitték a golyókat.

> „Ez a csúf német szó azt jelenti, hogy az erős fiú hadizsákmánynak nyilvánítja a golyót, s aki ellenállni merészel, azzal szemben erőszakot fog használni. Az `einstand` tehát hadüzenet is. Egyszersmind az ostromállapotnak, az erőszaknak, az ököljognak és a kalózuralomnak rövid, de velős kijelentése.”

A fiúk nagyon felháborodnak ezen, kiderül, hogy a Pásztor testvérek már nem először csináltak einstandot. Az összes fiú Boka véleményére kíváncsi. Ebből tudja meg az olvasó először, hogy a gyerekek Bokát tekintik vezérüknek.

Boka is érzi, hogy ezt már nem lehet szó nélkül hagyni. Azt mondja, hogy ez hallatlan és délután találkoznak a grundod, ahol mindent megbeszélnek.

A gyerekeknek izgatottak lesznek, hiszen ha már a megfontolt Boka is azt mondja, hogy ez hallatlan dolog, akkor valami történni fog!

## II. rész: Elnökválasztás a grundon

A második fejezet a grund leírásával kezdődik, ami egy üres telek volt a Pál utcában, és csatlakozott hozzá egy másik telek is, ahol egy gőzfűrész működött egy kis házban. A ház körül pedig hatalmas halmokban, labirintusszerűen, farakások álltak.

A gőzfűrészre és a farakásokra Janó, az öreg tót vigyázott. A tótnak volt egy kutyája is, Hektor.

A Pál utcai fiúk társasága itt szokott játszani. A farakások közül néhányat erődnek jelöltek ki, minden erődnek megvolt a maga kapitánya, főhadnagya és hadnagya. Egész hadseregük volt, habár közlegény az egész seregben csak kettő volt, a kis szőke Nemecsek és Hektor a tót kutyája. Neki kellett mindent megcsinálnia, szó nélkül engedelmeskednie a többieknek.

Aznapra, délután három órára, közgyűlés volt meghirdetve a grundon. Elsőként fél háromkor Nemecsek érkezik a grundra a Pál utcai kis ajtó felől. Még az ebédről magával hozott kenyeret majszolja és izgatottan járkál a farakások között, hiszen ma nagy dolgok fognak történni, a csapat elnököt választ.

Sétálgatás közben észreveszi, hogy Hektor, a másik közlegény az egyik erődként működő farakás körül ugrál és ugat. Nemecsek látja, hogy valaki motoszkál a farakás tetején, rémülten veszi  észre, hogy fent nem más ácsorog, mint Áts Feri, a füvészkertiek vezére, akik az Pál utcaiak ellenségei.

Nemecsek rémülten ugrik le a farakásról és elszalad. Mikor visszanéz, Áts Feri már nincs fönn az erődben, de magával vitte az erőd zászlaját is.

Lassan megérkeznek a többiek is, akiknek Nemecsek rémülten meséli el, hogy itt járt a vörösingesek vezére, és magával vitte a Pál utcaiak zászlaját. A többi gyerek először nem is akar hinni Nemecseknek, de a zászló csakugyan eltűnt.

Végül Boka ragadja magához a kezdeményezést. Kijelenti, hogy teljhatalmú elnököt fognak választani, akinek minden parancsát tejesíteni kell, mert lehet, hogy ebből a zászló dologból háború lesz.

A fiúk lelkesednek az ötletért, elhatározzák, hogy egy-egy papír cetlire mindenki felírja, hogy kit szeretne elnöknek, majd azt beledobják egy kalapba, ahonnan egyenként kiveszik a papírdarabokat. A szavazás tehát titkos, és aki a legtöbb szavazatot kapja, az lesz az elnök.

Lezajlik a szavazás. A fiúk tizennégyen vannak, ebből tizenegy szavazatot kap Boka János és hármat Geréb Dezső.

A Pál utcai fiúk társasága tehát elnökükké választotta Boka Jánost, aki első elnöki beszédében kijelenti, hogy a grundot minden erejükkel megvédik, akár háború árán is a vörösingesekkel szemben, és még mielőtt ők jönnének a grundra, a Pál utcaiak fognak elmenni hozzájuk a Füvészkertbe.

## III. rész: "Itt jártak a Pál utcai fiúk."

Boka elkészíti a haditervet másnap délutánra, aminek lényege, hogy a Pál utcai fiúk is bebizonyítsák, hogy vannak olyan bátrak, mint a füvészkertiek. Tehát, a Pál utcaiak el fognak menni a vörösingesekhez és otthagynak egy papírt, amire ráírták: „ITT VOLTAK A PÁL UTCAI FIÚK”

A nagy kalandra Boka Csónakost és Nemecseket viszi magával. Nemecsek nagyon büszke, hogy közlegény létére részt vehet egy ilyen nagy vállalkozásban.

Besötétedik, mire odaérnek és bemásznak a Füvészkert kőkerítésén. A Füvészkertben van egy tó, aminek a közepén lévő szigeten van a vörösingesek tábora. A szigetet és partot egy híd köti össze. Félúton a kerítés és a tó között van egy domb, amire egy mesterséges várromot építettek.

A fiúk a bokrok takarásában elosonnak a várromig, ahol Csónakos felmászik egy fára. Onnan látja, hogy a szigetre vezető hídon a vörösingesek két őre áll, ott nem tudnak bejutni a szigetre. Hirtelen éles fütyülés hallatszik, Bokáék először azt hiszik, hogy felfedezték őket, de aztán rájönnek, hogy a fütty, csak az őrségváltás jele a hídon.

De  megint bajba kerülnek, ahogy a várrom mellett lapulnak, mert lépteket hallanak, kiderül, hogy most a Füvészkert éjjeliőre jár arra. Az éjjeliőr elől gyorsan elbújnak a várrom belsejében. Ennek a véletlennek köszönhetik, hogy felfedezik a vörösingesek rejtett fegyverraktárát. Nyolc darab fából faragott, ezüstpapírral bevont tomahawkra bukkannak.

Amikor az éjjeliőr elmegy, a fiúk kibújnak a várromból és Boka távcsövön keresztül méri fel a szigetet, ahol egy lámpás is mozog a sötétben. Bokának hirtelen elakad a lélegzete, mert a lámpavivőben egy ismerőst vél felfedezni, de nem tudja biztosan megállapítani, hogy ki volt az.

A fiúk odaérnek a tó partjára, de az őrök miatt a hidat nem használhatják. Keresniük kell egy csónakot, amin át tudnak evezni a szigetre. Találnak is egyet, de Nemecsek megcsúszik és nyakig merül a vízbe.

Végül a szigetre. Csónakost a csónaknál hagyják őrnek. Nemecsek és Boka megközelítik a Vörösingesek táborát. A sziget közepén kis tisztás van, bokrokkal körülvéve, ide bújnak Bokáék. Innen pont rálátnak a vörösingesekre, akik a tisztás közepén álló lámpás körül ülnek.

Boka és Nemecsek látja, hogy a Füvészkertiek között van egy alak, aki nem visel vörös tornainget. Megdöbbenve ismerik fel Gerébet a saját csapatukból. Geréb tehát elárulta őket.

A két fiú kihallgatja, amint Geréb éppen elárulja a Pál utcaiakat. Elmondja Áts Feriéknek, hogy hogyan lehet észrevétlenül bejutni a grundra és elfoglalni. A Vörösingesek számár a háború elhatározott tény, és Áts Feritől azt is megtudjuk, hogy miért indítják a háborút: hely kell nekik, ahol labdázni tudnak.

Amikor a Vörösingesek kis időre elhagyják a tisztást Boka odaszalad a lámpához, elfújja és otthagyja a papírlapot a Pál utcaiak üzenetével. Mindketten rohannak vissza a partra Csónakoshoz.

Áts Feriék azonban túl korán térnek vissza és fedezik fel az üzenetet, üldözőbe veszik a Pál utcaiakat. Bokáék még éppen át tudnak evezni a túlpartra, de a hídon át már közelednek a Vörösingesek. A három üldözött ekkor az Üvegházba menekül, hogy elbújjanak. A sötétben azonban nem sokat látnak, ezért Nemecsek óvatlanul gyufát gyújt. Nemecsek ugyanis ijedtében elfelejtette, hogy az Üvegháznak üvegből vannak a falai, így a gyufa lobbanását az üldöző Vörösingesek is megláthatják.

Így is történik, az üldözők becsörtetnek az Üvegházba, a Pál utcaiaknak el kell bújniuk. Csónakos egy polc alá rejtőzik, Boka az ajtó mögé, Nemecsek pedig az aranyhalas medencébe merül.

A Vörösingesek végül nem találják meg őket és a három Pál utcai hős megmenekül, de Boka és Nemecsek nagyon szomorú Geréb árulása miatt (Csónakos még nem tudja.)

## IV. rész: A gittegylet felszámolása

Ismét az osztályteremben vagyunk, éppen kicsengettek. A Pál utcai fiúk csapata kézjelekkel beszéli meg, hogy délután kettőkor találkoznak a grundon. Mindenki tudnii akarja, hogy mit intézett Boka, Csónakos és Nemecsek előző este a Füvészkertben.

Ekkor azonban Rácz tanár úr egy papírt húz elő a zsebéből és neveket olvas fel: Richter, Csele, Kolnay, Barabás, Leszik, Nemecsek.

Nekik be kell menniük a tanári szobába, ahol Rácz Tanár úr kijelenti, hogy tudomására jutott, hogy a fiúk valamilyen egyletet alapítottak. A fiúk nem mernek hazudni, kiderül, hogy valóban van egy gitt egyletük. Nagy sírások közepette kiderülnek a részletek is.

A gittegylet lényege, hogy a fiúk az ablakok keretekből kikapart gittet gyűjtik:

+ Alapító: Weisz
+ Pénztárnok: Kolnay
+ Pecsétőr: Barabás. A az egylet pecsétjén a következő áll: „Gittgyűjtő Egylet, Bp, 1889”. (Innen tudjuk meg, hogy a cselekmény 1889-ben játszódik)
+ Titkár: Nemecsek

Az egyletnek saját piros-fehér-zöld zászlaja is van, amin a „Gittgyűjtő Egylet, Budapest, 1889. Esküszünk, hogy rabok továb nem leszünk.” felirat áll.

Rácz tanár úr feloszlatja a gittegyletet, elkobozza az egyleti vagyont és az egyleti gittet és szigorúan megtiltja a fiúknak, hogy újraalapítsák az egyesületüket.

Kint a folyosón a gittegylet tagjai szomorúan mesélik el a rájuk várakozó Bokának, hogy mi történt a tanáriban. Boka megkönnyebbül, azt hitte, valaki a grundot árulta el.

Ekkor előáll Nemecsek, a gittegylet titkára, és elmondja, hogy amíg Rácz tanár úr a többieket hallgatta ki, addig ő az ablaknál állt és kikaparta a gittet. A többiek megörülnek, ha van gitt, akkor van gittegylet is! Tehát a közgyűlést is meg tudják tartani délután a grundon.

A fejezet a grundon folytatódik, ahol a gittegylet tagjai megkezdik a közgyűlést. Nemecsek, mint titkár szót kér, de ekkor hirtelen meglátja Gerébet, aki a farakások mentén oson Janó, a tót kunyhója felé. Nemecsek rögtön arra gondol, hogy valami rosszban sántikál.

Gyorsan felpattan és kerülő úton, Gerébet megelőzve szalad a kis kunyhóhoz és felmászik a tetejére. Közben megérkezik Geréb is, aki Janóval akar beszélni. Megvesztegeti a tótot szivarral és pénzzel, hogy segítsen a Pál utcaiak csapatát kiverni a grundról.

Nemecsek mindezt végighallgatja a kis házikó tetejéről, mikor Geréb elmegy, lemászik a tetőről és szalad vissza a grundra a fiúk közé, hogy Bokának elmesélje a történteket. Boka azonban még nem érkezett meg.

Közben a feloszlatott gittegylet tagjai Nemecsek, a titkár nélkül is megtartották a közgyűlésüket, ahol is elhatározták, hogy a gittegylet titkos egyletté alakul át. A többiek azt mondják Nemecseknek, hogyha meg akarja tartani titkári tisztét, akkor most le kell tennie a többiekkel együtt a „titoktartási becsületszót”.

Nemecsek azonban nem ér rá, sietne Boka elé, hogy minél hamarabb elmondhassa neki Geréb újabb árulását, ezért elszalad. Az egylet tagjai  ezt úgy értékelik, hogy Nemecsek gyáva, nem mer velük együtt felesküdni a titkos egyletre.

Ezért a többiek elhatározzák, hogy Nemecseket kicsapják az egyletből, megfosztják titkári állásától és az egyleti könyvbe beírják csupa kisbetűvel, hogy „nemecsek ernő áruló!!”

Közben Nemecsek szalad a grund kapuja felé, ahol belefut Bokába. Gyorsan elmeséli neki Geréb árulását, most ketten szaladnak vissza, hátha még a grundon találják Gerébet. Nemecsek azonban lemarad és köhögni kezd, megfázott a Füvészkertben

Gerébet azonban már nem találják ott a grundod, még látják, ahogy elszalad előlük és gúnyosan kineveti őket.

## V. rész: Nemecsek hőstette a Füvészkertben

A fejezet a Vörösingesek táborhelyén, a Füvészkertben játszódik. A Vörösingesek éppen gyűlést tartanak, jelen van Geréb is.

Szebenics, a fegyvertáros jelenti Áts Ferinek, hogy a fegyvertárból hiányzik a Pál utcaiak piros-zöld zászlója, amit Áts Feri hozott el a grundról, mikor ott járt. A tolvajnak igen kicsi lába van, a homokban megtalálták a nyomait.

Áts Feri rögtön rájön, hogy valaki a Pál utcaiak közül járt a fegyverraktárban és lopta vissza a zászlót.

A közgyűlés tulajdonképpeni célja, hogy a Vörösingesek megbeszéljük a háborút, amit a Pál utcaiak ellen fognak indítani, azért, hogy elvegyék tőlük a grundot.

Geréb bevallja, hogy megvesztegette Janót, a grund éjjeliőrét, hogy segítsen nekik kiverni a Pál utcaiakat a grundról. Ezen Áts Feri nagyon feldühödik, ő „tiszta” háborúval akar gyűzni nem megvesztegetéssel.

Áts Feri azt mondja Gerébnek, hogyha gyáva, menjen haza. Geréb érzi, hogy ha most a vörösingesek is kizárják maguk közül, akkor tényleg nem tartozik sehova.

Kijelenti, hogy nem gyáva és a vörösingesekkel tart, mire Áts Feri megesketi őt a vörösingesek törvényeire. Ezzel Geréb hivatalosan is vörösinges lesz, hadnagyi rangot kap.

Geréb kijelenti, hogy a Pál utcaiak között nincs egy bátor fiú sem. Ekkor viszont egy hang az egyik fáról azt mondja, hogy „ – Dehogy nincs!”

A kis szőke Nemecsek mászik le egyedül a fáról, ahol végighallgatta Áts Feriék beszélgetését. Az egyik kezében a kis zászlót fogja, és bátran áll meg a vörösingesek csapata előtt. A Pásztorok el akarják venni tőle a zászlót, de Áts Feri megállítja őket, tetszik neki Nemecsek bátorsága, ahogy közéjük mert jönni.

Felajánlja Nemecseknek, hogy lépjen be a vörösingesek közé, de a kis szőke fiú büszkén utasítja vissza az ajánlatot. Áts Feri meglepődik ezen, mert őt még senki sem utasította vissza.

Végül kicsavarják Nemecsek kezéből a zászló, és Áts Feri azt mondja:

> „ – Ez nagyon gyönge. Ezt nem illik elverni. Hanem… fürösszétek meg egy kicsit.”

Nemecseket a két Pásztor beledobja a tóba, a vörösingesek a parton állva nevetnek Nemecseken, aki büszkén, szó nélkül tűri a megalázó fürdetést.

Nemecsek ezek után méltóságteljesen elvonul a vörösingesek közül. Áts Feri, akinek még mindig imponál Nemecsek bátor viselkedése Tisztelegj!-et vezényel csapatának.

Amikor a vörösingesek magukra maradnak Áts Feri felelősségre vonja a Pásztorokat az einstand miatt. Kiderül, hogy Áts Feri már korábban megtiltotta társainak, hogy a gyengébb fiúktól elvegyék a játékokat.

Áts Feri méltó büntetésre ítéli a testvéreket, most nekik kell ruhástól belemerülniük a tóba.

## VI. rész: A kiáltvány

Ez a fejezet a grundon játszódik, ahol a fiúk egy kiáltványt találnak a palánk belső oldalára szögezve.

> KIÁLTVÁNY!!!
>> MOST MINDENKINEK TALPON KELL LENNI!  
   BIRODALMUNKAT NAGY VESZEDELEM FENYEGETI,  
   ÉS HA NEM LESZÜNK BÁTRAK,  
   AZ EGÉSZ TERÜLETET ELVESZIK TŐLÜNK!  
   VESZÉLYBEN A GRUND!  
   A VÖRÖSINGESEK MEG AKARNAK BENNÜNKET TÁMADNI!  
   DE MI OTT LESZÜNK, ÉS HA KELL,  
   ÉLETÜNKKEL IS MEGVÉDELMEZZÜK BIRODALMUNKAT!  
   MINDENKI TELJESÍTSE KÖTELESSÉGÉT!  
   AZ ELNÖK
   
Közben egy külön botrány is kitör a gittegyleten belül, ugyanis kiszáradt az egyleti gitt, amit az elnöknek, Kolnaynak, kellett volna minden nap megrágni. Barabás – Kolnay régi ellenfele – fellázítja az egylet tagjait és követeli, hogy még aznapja hívják össze az egylet közgyűlését. Kolnay végül belemegy ebbe, de javasolja, hogy előbb a grund ügyét intézzék el.
   
Közben megérkezik Boka az elnök is, beszédet tart, amiben elmondja, hogy:
   
+ A grund kémei az ellentáborban jártak, ahol megtudták, hogy a vörösingesek már másnap támadni fognak.
+ A háború miatt kihirdeti az ostromállapotot.
+ Ha valakik között harag van, azoknak kötelező most kibékülniük. Ez egyértelműen Kolnaynak és Barabásnak szól, akik végül kibékülnek és kezet fognak.

Boka továbbra sem árul el a fiúknak semmit Geréb árulásáról.

Boka  felrajzolja a haditervet. Részletesen elmagyarázza, hogy kinek hol lesz a helye, majd kijelenti, hogy a kis Nemecsek lesz a hadsegéde. Ez kisebb értetlenséget vált ki, hiszen Nemecsek csak közlegény.

Boka azonban csendre int mindenkit, majd elküldi a gyerekeket, hogy foglalják el a haditerv szerinti állásaikat, mert hadgyakorlatot fognak tartani. A grund közepén csak Boka és a hadsegéd Nemecsek marad, aki nagy piros sálat visel a nyakán és erősen köhög. A többszöri hideg vízben fürdés következményeként ugyanis erősen megfázott.

Boka éppen elindulna, hogy szemlét tartson a hadsereg fölött, amikor valaki kopog a palánkon lévő kis ajtón. Boka kinyitja, és nagy meglepetésére Gerébet, az áruló Gerébet találja az ajtóban. Kiderül, Geréb azért jött, hogy visszakönyörögje magát a Pál utcaiak csapatába. Boka egy pillanatra meginog, eredendően jószívű természete hajlik arra, hogy visszavegyék Gerébet, de azután megkeményíti magát és elküldi az árulót.

> „Nem – szólt önmagának –, nem hívom vissza. Ez rossz fiú.”

A grund katonái, akik a farakások – erődök – tetejéről nézték végig a két fiú beszélgetését most megéljenzik az elnököt.

A gyakorlat végeztével Barabás emlékezteti Kolnayt, hogy megígérte a gittegylet rendkívüli ülésének összehívását. Kolnay kelletlenül összehívja a gyűlést, de újabb kopogás hallatszik a kiskapun.

A kapuban egy felnőtt, szakállas úr áll, aki közli,  a Geréb apja. Elmondja, hogy Geréb sírva ment haza, és először nem akarta elárulni, hogy miért sír, az apja végül kiszedte belőle az igazat. Geréb apja most azért jött, hogy megtudja, valóban áruló-e a fia.

Geréb apja rákiált a beteg Nemecsekre:

> „- Felelj! – sürgette a fekete ember. – Most beszéljetek! Felelj! Áruló volt?”

Nemecsek lázasan, betegen gyorsan átgondolja, hogy mit válaszoljon. A lelke mélyé sajnálja Gerébet és tudja, hogy ha most elmondja az apjának az igazat, akkor Geréb még az apjától is ki fog kapni.

> „- Nem, kérem. Nem áruló.”

Geréb apja tehát megnyugodhat.

A kis, szőke Nemecsek most már igazán rosszul van, fáj a feje, lázas, már-már önkívületben van. rosszul viseli, hogy most már sokadjára alázzák meg, pedig ő mindig mindenkinek csak jót akart.

## VII. rész: A küldöttség

A fejezet az iskolai tanteremben kezdődik, latinórán. Az egész osztályt a délutáni csata tartja izgalomban. Rácz tanár úr ki akarja hívni felelni Nemecseket, de Nemecsek nincs ott az iskolában, otthon kellett maradnia, mert beteg, megfázott.

Iskola utána a Pál utcaiak a grundra sietnek, izgatottan készülnek a csatára. Boka bejelenti, hogy a hadiállapotra tekintettel leteszi az elnöki címet és felveszi a tábornoki rangot, majd hadgyakorlatot rendel el.

Ekkor azonban ismét kopognak az ajtón, ahol egy cselédlány áll, Mari, aki levelet hozott Gerébtől, a levélben Geréb az írja, hogy:

+ Hálás a Pál utcai fiúknak – különösen Nemecseknek – amiért azt mondták az apjának, hogy nem volt áruló
+ Mindenképpen szeretne visszakerülni a grund csapatába, ezért előző nap este titokban kint járt a Füvészkertben, ahol felmászott ugyanarra a fára, ahol korábban Nemecsek is rejtőzött és kihallgatta a vörösingesek nagygyűlését, amin kiderül, hogy:
+ A vörösingesek egy nappal elhalasztják a háborút
+ Tudják, hogy Nemecsek kihallgatta őket és a Pál utcaiak értesültek a haditervről. Úgy gondolják, hogy Bokáék arra számítanak, hogy ők megváltoztatják a támadási tervet, azonban úgy akarnak túljárni a Pál utcai fiúk eszén, hogy nem változtatnak semmin.
+ Geréb könyörög, hogy vegyék vissza a csapatba.
  
Boka felolvassa a levelet a hadsereg előtt és megkérdezi, hogy visszavegyék-e Gerébet? A fiúk úgy döntenek, hogy igen.

Geréb tehát újra csatlakozhat a Pál utcaiak csapatához. Nem sokkal később három követ érkezik fehér zászlóval a vörösingesektől. Bokáék először azt hiszik, hogy Geréb megint hazudott és Áts Feriék nem is halasztották el a támadást. Végül azonban kiderül, hogy a követek csak a hadüzenetet jöttek átadni és megüzenni, hogy másnap délután fél háromkor fognak támadni. Boka a Pál utcaiak nevében elfogadja a hadüzenetet és megbeszéli a vörösingesek követeivel a csatában tanúsítandó magatartást:

+ A csatában háromféle harcolási mód lesz: homokbombák, szabályszerű birkózás és lándzsavívás
+ „Akinek mind a két válla érinti a földet, az le van győzve, és többé nem birkózhatik. De azért
  szabad a másik két módon harcolnia.”
+ „A lándzsával pedig sem verekedni, sem szúrni nem szabad. Vívni kell.”
+ „És kettő egy ellen nem támadhat. De csapatok csapatok ellen támadhatnak.”

A vörösinges követek elfogadják ezeket a feltételeket.

A követek ezután meglátogatják az otthonában Nemecseket, aki ágyban fekszik. A vörösinges követek átadják Nemecseknek Áts Feri üdvözletét és azt kívánják neki, hogy gyógyuljon meg, sőt az idősebbik Pásztor külön is bocsánatot kér Nemecsektől a fürdetésért. Nemecsek megbocsát és szomorúan veszi tudomásul, hogy a csata másnap lesz, tehát ő a betegsége miatt nem lehet ott.

## VIII. rész: A csata napja

Felvirrad a csata napja, a Pál utcaiak csapata már háromnegyed kettőkor összegyűlik a grundon. Boka az utolsó pillanatban még változtat a haditerven, két erőd elé árkot ásnak, a Pál utcaiak egy része majd innen fog támadni. A fahasábokból álló erődök tetején kis piros-zöld zászlók lobognak, kivéve a hármas számún, onnan hiányzik a zászló

A hiányzó zászló most  a Pál utcaiaknál van, mert Nemecsek visszalopta, de Boka becsületes harcban akarja visszaszerezni, ezért – még előző este, miután a vörösinges követség elment a grundról – Boka is követeket küld (Csele, Csónakos és Weisz) a füvészkertbe, akik átadják a zászlót azzal, hogy a vörösingesek másnap hozzák magukkal a csatába és a Pál utcaiak majd visszaveszik tőlük, ha tudják.

Közben jelentik az őrszemek, hogy közeledik az ellenség, akik két irányból támadnak.

Áts Feri a Pál utca felől támadókat vezeti

A Mária utca felől érkezőknek az idősebbik Pásztor az élén.

A Mária utca felől érkezők támadást indítanak, de az Áts Feri vezette másik sereg nyugodtan áll a Pál utcában. Boka először megijed, nem érti, hogy a vörösingesek két csapata miért nem támad egyszerre. Ezután azonban egy pillanat alatt átlátja a helyzetet és rájön, hogy Áts Feriék arra várnak, hogy, a Pásztor vezette csapat a Pál utca felé szorítsa őket, és Áts Feriék csak akkor fognak támadni.

A grundon zajlik a csata és a Pál utcaiak lassan  a Pásztor-csapat fölé kerekednek, egyenként bezárják a vörösingeseket a fűrészgép kunyhójába. A Pál utcában várakozó másik vörösinges csapat erről semmit sem tud, csak hangok jutnak el hozzájuk. Végül Áts Feri is rájön, hogy a tervezett csel nem sikerült, a Pásztor-csapatot legyőzték.

A vörösinges vezér rögtön átlátja, hogy komoly bajba kerültek, hiszen most az ő fél csapatának kell felvennie a harcot a Pál utcaiak egész seregével szemben. Ennek ellenére – becsületből – megindítja a támadást a Pál utca felől.

A csata újra fellángol, a vörösingesek eleinte jobban állnak, hiszen ők frissek és pihentek, míg a Pál utcaiak kezdenek fáradni, mivel ők már megküzdöttek a Pásztor-féle csapattal is.

Lassan azonban érvényesülni kezd a Pál utcaiak létszámfölénye. Áts Feri is látja ezt és rájön, hogy csak akkor fordíthat a csata menetén, ha sikerül kiszabadítaniuk a kunyhóba zárt társaikat. A szabályok szerint ugyan ezt nem szabad, de a vörösingesek úgy gondolják, hogy háborúban minden megengedett. Áts Feri meg is indul társai élén a kunyhó felé.

Ekkor azonban a kis Nemecsek áll az útjába és „rettenetes erőfeszítéssel, amelyhez csak a láza, a forró, lüktető láza, az önkívülete adta szegény

kis testének az erőt, a meglepett vezért annak rendje és módja szerint a földhöz teremtette.

Aztán lerogyott ő is, ájultan.”

Mivel a szabályok értelmében, ha valakinek a két válla a földhöz ér, akkor legyőzöttnek kell tekinteni és nem harcolhat tovább, ezért a vörösingesek rögtön kétségbe estek, vezérük „elesett”

A Pál utcaiak tehát győztek, mindenki megmámorosodott a diadaltól. De a kis Nemecsek még mindig ájultan feküdt a földön, Boka és Janó, a tót, gyorsan vizet hoznak, hogy magához térjen. Ekkor Nemecsek elmeséli, hogy szökött meg hazulról, amíg a szülei nem voltak otthon, mert lázálmában úgy hallotta, mintha társai hívnák őt.

Közvetlenül a csata után:

+ A vörösingesek közül csak Áts Feri maradt a grundon, majd szomorúan ő is távozott, ő az egyetlen, aki a fegyverét is magával vihette, Boka „Tisztelegj!”-et vezényel a tiszteletére.
+ Geréb, az egykori áruló, mivel a csatában derekasan harcolt a Pál utcaiak oldalán, visszakapja főhadnagyi rangját.
+ Nemecseket, az egyetlen közlegényt kapitánnyá léptetik elő.

Közben megérkezik Nemecsek édesanyja, aki kétségbeesetten kereste beteg fiát. Ölbe veszi a kisfiút és elindul vele haza. A Pál utcaiak pedig úgy döntenek, hogy elkísérik a nap hősét, kettős sorban, csendesen mennek Nemecsek és az édesanyja után. A házuk előtt Nemecsek még kezet fog mindenkivel, majd bemennek. A Pál utcai fiúk győztes csapata pedig lassan elindul hazafelé, egyedül Boka marad a ház előtt, aki most végre elsírhatja magát szeretett barátja miatt.

Boka már ekkor érzi, hogy Nemecsek betegsége nagyon súlyos, a kisfiú aligha fog felépülni belőle. Bokát nem ereszti a ház, valamiért úgy érzi, ott kell maradnia a ház előtt, mintha díszőrséget állna.       Átmegy az út másik oldalára, onnan figyeli tovább a kis házikót a Rákos utcában, ahol kis barátja betegen fekszik.

Egyszer csak lépteket hall, és meglepődve látja, hogy Áts Feri a vesztes vörösingesek vezére tart Nemecsekék háza felé.

Ne feledjük, Áts Ferinek nagy szerepe volt abban, hogy Nemecseknek többször is meg kellett fürödnie, és ezért megfázott.

Végül mindkét hadvezér hazafelé indul, a grundért vívott csata napja véget ért.

## IX. rész: Bejegyzések a gittegylet nagykönyvében

Ez a fejezet csak pár oldalas és néhány bejegyzést olvashatunk benne a gittegylet nagykönyvéből, melyek lényege:

+ Az egylet elismeri, hogy korábban igazságtalanul vádolták Nemecseket gyávasággal és írták be a nevét kisbetűvel a könyvbe, ezért ezt most kijavítják és csupa nagybetűvel írják Nemecsek Ernő nevét
+ Az egylet tagjai köszönetüket fejezik ki Boka János tábornoknak az előző napi csata sikeres levezényléséért.
+ Kolnayt, mint a gittegylet vezetőjét, az egylet megrovásban részesíti, mert hagyta kiszáradni az egyleti gittet.

## X. rész: A díszoklevél

Nemecsek Ernő, a Pál utcai fiúk egykori közlegénye, most kapitánya nagyon beteg.

Anyja ott virraszt az ágya mellett. Édesapja, aki szabó, éppen ekkor ér haza a műhelyből, munkát hozott haza is. Ekkor érkezik barátjához látogatóba Boka. Nemecsek megörül neki, majd kijelenti, hogy ő bizony meg fog halni.

Boka és a szülők megpróbálják csitítani, vigasztalni a kis beteget. Nemecsek azonban hajthatatlan.

Megérkezik az orvos is, megvizsgálja a kisfiút, majd félrehívja az apját, hogy a többiek ne hallják, amikor közli vele a vizsgálat eredményét:

> „- Ez a kisfiú már nem éri meg a reggelt. Talán még az estét se.”

Most tehát a doktor megfellebbezhetetlenül kimondta azt, amit a szobában lévők eddig is tudtak, de nem mertek, nem akartak elhinni.

Közben bent a szobában Nemecsek arra kéri Bokát, hogy üljön le az ágyára és mesélje el, mi történt a csata után. Boka elmondja, hogy:

+ A vörösingesek gyűlést tartottak a szigeten, ahol Áts Ferit leváltották a vezérségről, mert elvesztette a csatát. Az új vezér az idősebbik Pásztor lett. Ekkor azonban megjelent a füvészkert őre és közölte a fiúkkal, hogy az igazgató nem tűri tovább a vörösingesek lármázását. A vörösingeseknek tehát el kellett hagyniuk a szigetet, a hídra pedig zárható ajtót szereltek.
+ Nemecsek nevét kijavították a gittegylet könyvében csupa nagybetűre. Nemecsek ezt nem akarja elhinni, de Boka elmondja neki, hogy hamarosan az egész gittegylet meglátogatja őt és átadnak egy díszoklevelet, amit direkt neki készítettek erre az alkalomra.

A kis szőke fiú most már nagyon beteg, lázas, félrebeszél, a grundra képzeli magát, újraéli a csatát, lassan Bokát és a szüleit sem ismeri meg.

Végre megérkezik a gittegyleti küldöttség a díszoklevéllel, amire piros tintával írták rá, hogy az egylet ünnepélyesen bocsánatot kér NEMECSEK ERNŐTŐL.

Szomorú módon azonban a küldöttség már későn érkezett, a kis szőke fiú meghalt.

Aznap este Boka elment a grundra, amely most szomorúan, kihaltan feküdt. Felmászott az egyik erődbe és újra végigélte milyen szép napokat töltöttek itt kis szőke barátjával. Már éppen indulni akarna, amikor észrevesz a kunyhó mellett egy háromlábú állványt és fehérre festett fakarókat.

Janótól megtudja, hogy másnap építkezni kezdenek a telken, vagyis beépítik a grundot. Boka teljesen kétségbeesik, mert most elveszik tőlük azt a kis területet, amiért annyit küzdöttek, amiért tulajdonképpen Nemecsek kapitány meghalt…